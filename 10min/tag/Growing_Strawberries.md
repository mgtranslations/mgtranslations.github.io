#### 10-Minute University™ · Ang Clackamas County Master Gardener Association sa pakikipagtulungan at pagsuporta sa OSU Extension Master Gardener™ Program

# Pagtatanim ng Mga Strawberry

### Bakit Magtanim ng Strawberry?
- Kapag inalagaan mo nang maayos ang mga halaman, sapat na dami ng prutas ang makukuha mo para sa iyong pamilya kahit sa maliit na lugar lang.
- Ang mga taniman ng strawberry ay maaaring maging mabunga sa loob ng 3 o 4 na taon ng pamumunga.

### Mga Uri ng Strawberry
- **June-bearers** – Isang beses lang namumunga bawat taon, karaniwan tuwing Hunyo. Halimbawa: Hood, Totem, Benton, Sweet Sunrise, at Tillamook. Marami silang pinapadaming sanga (runners).
- **Everbearers** – Dalawang beses namumunga, isa tuwing Hunyo o Hulyo at isa pa sa taglagas. Halimbawa: Quinault at Fort Laramie. Kaunti lang ang kanilang runners.
- **Day-neutrals** – Halos tuloy-tuloy ang pamumunga sa buong panahon ng paglaki maliban kung sobrang init. Ito ang pinakamainam para sa home garden at mga paso. Halimbawa: Albion, Seascape, Selva, Tristar, at Tribute.

### Pagpili ng Lugar
- Kailangan ng buong sikat ng araw para sa pinakamagandang ani at kalidad ng prutas.
- Para maiwasan ang mga insekto at sakit, palitan ang taniman tuwing magtatanim ulit (bawat 3 hanggang 4 na taon).
- Iwasan magtanim kung saan may tumubong kamatis, sili, patatas, talong, strawberry, raspberry, o blackberry sa huling 3 taon. Maaaring taguan ng mga halamang ito ang fungi na nagdudulot ng sakit tulad ng Verticillium wilt para sa iyong strawberry.

### Paghahanda ng Lupa
- **Pinakamainam:** Raised bed na may maayos ang daloy ng tubig, loamy soil, mataas sa organikong materyal, at may pH na 5.6 hanggang 6.5.
- **Iwasan:** Pagtatanim sa mabigat na lupang parang putik (clay). Kung ito lang ang lupa mo, maaaring mapabuti ito sa pamamagitan ng pagdagdag ng organikong materyal.

### Sistema ng Pagtatanim
May dalawang sistema: Matted-row at Hill system.

- **Hill system** — Para sa day-neutrals: Itanim ang mga halaman 12 hanggang 15 pulgada ang pagitan sa doble o triple ang lapad ng hanay, at mag-iwan ng 1½ hanggang 2 talampakang pagitan ng bawat hanay.
- **Matted-row system** — Para sa June-bearers: Itanim ang mga halaman mga 15 pulgada ang pagitan sa hanay, at 3 hanggang 4 na talampakan ang pagitan ng mga hanay upang makabuo ng 1.5-talampakang lapad ng mga halaman.

### Pagtatanim
- Bumili ng certified at walang sakit na mga halaman. Huwag gumamit ng runners mula sa iyong lumang taniman o sa kapitbahay.
- Magtanim agad pag kaya nang bungkalin ang lupa sa tagsibol.
- **Lalim ng pagtatanim:** Maghukay ng butas na sapat para hindi mabaluktot ang ugat. Ikalat ang mga ugat at itanim sa parehong lalim kung saan ito nakatanim sa nursery container. Para sa bare root, siguraduhing ang gitna ng crown ay kapantay ng lupa.

- **June-bearers:** Kaunti lang ang bunga sa unang taon. Alisin ang mga bulaklak sa unang tag-init para hindi mapagod ang halaman.
- **Day-neutrals:** Alisin lang ang unang mga bulaklak pagkatapos itanim. Magkakaroon na ng kaunting bunga sa unang tag-init.
- Lahat ng uri ay magiging sagana sa bunga sa sumunod na taon ng pagtatanim.

### Pagpapabunga (Pag-aabono)
- Obserbahan ang paglaki ng halaman: Kulay dilaw o maputlang berdeng dahon at kaunting runners ay maaaring senyales ng kakulangan sa nitrogen (N).

- **Sa unang taon ng pagtatanim:**
  - Abunuhan ng balanced fertilizer tulad ng 16-16-16 o organikong produkto.
  - Para sa 100-talampakang hanay, lagyan ng 2 onsa ng nitrogen (N) isa o dalawang linggo matapos magtanim. Katumbas ito ng 13 onsa ng 16-16-16 (2 onsa/0.16).
  - Maglagay ulit ng 2 onsa ng N pagkatapos ng isang buwan (huling Mayo) at 0.5 hanggang 1 onsa pa ng N sa huling Hunyo.

- **Para sa mga established na strawberry:**
  - **June-bearers:** Abunuhan pagkatapos anihin. Gupitin ang mga lumang dahon mga 1 hanggang 2 linggo matapos ang huling ani, pagkatapos ay maglagay ng 4 onsa ng N bawat 100-talampakang hanay at ikalat ito sa buong hanay. Diligan agad pagkatapos mag-abono.
  - **Day-neutrals:** Maglagay ng N sa halos buong panahon ng paglaki at pamumunga. Maglagay ng 1 onsa ng N bawat 100-talampakang hanay tuwing unang bahagi ng Abril, Mayo, Hunyo, at Hulyo. Kung malakas ang tanim, magdagdag pa ng 1 onsa ng N sa Agosto.

### Pagdidilig
- Magbigay ng 1 hanggang 1.5 pulgada ng tubig bawat linggo sa panahon ng paglaki. Iwasang matuyuan ang mga halaman.

### Pamamahala ng Damo
- Nakikipag-agawan ang mga damo sa halaman para sa tubig at sustansya. Panatilihing walang damo sa pamamagitan ng mano-manong pag-aalis.
- Kung day-neutral ang itatanim sa hill system, maaaring gumamit ng plastic mulch na may drip irrigation sa ilalim.

### Mga Peste at Sakit
- **Sakit:** Pinakamalalang sakit sa strawberry ay Botrytis, bulok ng prutas, bulok ng ugat, at Verticillium wilt.
- **Insekto:** Karaniwang problema ay root weevil, aphid, spider mite, at crown moth.

### Mga Mapagkukunan mula sa OSU Extension Service
Bisitahin ang OSU Extension Service online sa [https://catalog.extension.oregonstate.edu/](https://catalog.extension.oregonstate.edu/)

- **Pagtatanim ng Strawberry sa Iyong Hardin** (EC 1307)
- **Mga Uri ng Strawberry para sa Western Oregon at Washington** (EC 1618)
- **Pagtatanim ng Berries sa Oregon Coast: Strawberry** (EM 9178) (Pwede rin sa Willamette Valley)

#### Payo ng Master Gardener™

- **Tumawag sa Home Horticulture Helpline:**
  - 503-655-8631 (Clackamas County)
  - 503-821-1150 (Washington County)
  - 503-445-4608 (Multnomah County)
- Para sa iba pang 10-Minute University™ na handouts at iskedyul ng klase, bisitahin ang [www.cmastergardeners.org](https://www.cmastergardeners.org)
- Hanapin ang mga Master Gardener sa mga Farmers’ Market sa inyong lugar.

---

##### Ipinagbabawal ng Oregon State University Extension Service ang diskriminasyon sa lahat ng programa, serbisyo, aktibidad, at materyales nito batay sa lahi, kulay, bansang pinagmulan, relihiyon, kasarian, pagkakakilanlang pangkasarian (kabilang ang gender expression), sekswal na oryentasyon, kapansanan, edad, estado ng pag-aasawa, estado ng pamilya/magulang, kita mula sa programang pampubliko, paniniwalang pampulitika, impormasyon sa genetic, katayuan bilang beterano, pagganti sa dating aktibidad sa karapatang pantao. (Hindi lahat ng ipinagbabawal ay naaangkop sa lahat ng programa.)
---