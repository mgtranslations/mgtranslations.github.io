# Pagtatanim sa Lalaga

### Pangkalahatang-ideya

Ang mga lalagyan ay maaaring magbigay ng magandang kulay, anyo sa buong taon, at bango sa mga tiyak na bahagi ng hardin. Mainam ang mga ito para sa mga halaman na hindi matibay sa lamig o yaong nangangailangan ng espesyal na kundisyon (hal. rock garden, water garden). Maaaring itaas ng mga lalagyan ang mga halaman upang mas mapansin at mapahalagahan ang mga ito. Para sa mga hardinero na may maliit na espasyo, nagdadagdag ang mga lalagyan ng lugar upang magtanim. At para sa mga hardinero na maraming halaman o nahihirapan magdesisyon kung saan ilalagay ang bagong halaman, magandang pansamantalang tirahan ang mga lalagyan.

### Mga Uri ng Lalagyan

Maraming klase ng lalagyan ang puwedeng pagpilian, at ito ang mga karaniwang halimbawa:

- **Clay pots**: Mura, pero madaling matuyo.
- **Terracotta**: Mas mahal kaysa clay, pero mas tumatagal at mas mabagal matuyo.
- **Ceramic containers**: Maraming kulay at hugis, pero madaling mabasag.
- **Plastic pots**: Magaang at mura, pero madaling maging marupok kapag nabibilad sa araw. Mas tatagal ang plastic pot kung ilalagay sa loob ng dekoratibong paso.
- **Wood containers**: Kalaunan, nabubulok din; ang pinakamatibay na kahoy ay cedar at redwood.
- **Tin containers**: Kinakalawang sa paglipas ng panahon.
- **Whiskey barrel**: Magandang laki para sa mga palumpong at maliliit na puno, pero mahirap ilipat.

Isa pang opsiyon ang paggawa ng sarili mong lalagyan gamit ang lumang kariton, lumang takure, o kahit lumang sapatos o boots. Imahinasyon mo lang ang limitasyon. Anumang gagamitin mo, siguraduhing may butas ang lalagyan para sa drainage.

Ang sukat ng lalagyan ay tinutukoy ayon sa lapad sa itaas. Bilang gabay:

- Ang 12-pulgadang lalagyan ay bagay para sa mga namumulaklak na annuals at perennials. Ang mas maliit dito ay madaling matuyo.
- Mas malalaking paso ang pinakamainam para sa mga palumpong, maliliit na puno, at kombinasyon ng iba't ibang halaman.
- Ang kalahating bariles ay maaaring lagyan ng maliit na hardin ng ornamental at/o mga nakakain na halaman. Maaaring maglagay ng makukulay na bulaklak, herbs para sa pagluluto o paggawa ng tsaa, gulay para sa meryenda o ulam, o kombinasyon ng mga ito.

### Pantanim na Halo

Ang mga lalagyan ay dapat punuin ng potting mix o planter mix dahil dinisenyo ang mga ito na magaspang ang texture para siguradong may magandang daloy ng tubig. Sa madaling salita, magaan at malambot ang magandang potting mix.

**Huwag gumamit ng garden soil sa mga lalagyan.** Masyadong pino ang texture nito kaya hindi makadaloy ng maayos ang tubig sa loob ng paso. Dahil dito, hindi lumalaki ng maayos ang ugat ng halaman dahil kulang sa hangin, at namamatay ang iyong mga halaman. Maaari ring magdala ang garden soil ng sakit, insekto, at buto ng damo.

Puwedeng maghalo ng slow-release fertilizer sa potting mix bago magtanim. Bagaman may nagsasabi na magdagdag ng water-retention crystals, kulang sa ebidensiya ang ideyang ito.

Huwag sundin ang maling payo na maglagay ng layer ng magaspang na materyal sa ilalim ng lalagyan para sa drainage. Dahil sa galaw ng tubig sa loob ng lalagyan, mas napipigil nito ang pagdaloy ng tubig.

### Pataba

Nalilinis palabas ng paso ang mga sustansiya ng pataba tuwing dinidiligan. Kaya mahalagang magdagdag ng pataba kapag nagtatanim sa lalagyan:

- Ihalo ang 3- hanggang 4-buwan na slow-release fertilizer sa potting mix bago mag-umpisa.
- Upang mapanatiling malusog ang mga halaman habang lumalaki, maglagay ng water-soluble fertilizer kada 2 hanggang 3 linggo, kung kinakailangan.

### Pag-aalaga ng Halaman

- Karaniwan, mas malaki ang lalagyan, mas maganda ang kalalabasan ng halaman.
- Nililimitahan ng lalagyan ang espasyo ng ugat. Para mas lumusog ang mga halaman, kailangang mas madalas magdilig at magpataba kaysa sa mga tanim sa lupa. Maaaring kailanganin mong magdilig isang beses, o kahit dalawang beses, kada araw tuwing mainit ang panahon.
- Ilagay ang lalagyan sa lugar na akma sa pangangailangan ng halaman. Protektahan ang mga lalagyan mula sa direktang araw upang hindi “maluto” ang ugat sa sobrang init.
- Habang lumalaki ang mga halaman, kailangan ng maingat at madalas na pag-aalaga. Magputol (prune) at tanggalin ang tuyong bulaklak (deadhead) kung kailangan para mas maging malago at mamulaklak.
- Habang lumalaki ang mga halaman sa lalagyan, maging handa na alisin ang mga hindi gumagana at palitan ng bago para maganda pa rin ang itsura ng lalagyan.
- Sa panahon ng taglamig, maaaring mabasag ang mga lalagyan dahil lumalaki ang tubig sa potting mix kapag nagyeyelo. Protektahan ang ugat ng halaman mula sa lamig sa pamamagitan ng pagbabalot ng lalagyan ng insulation. Maaari ring itago ang mga paso sa lugar na hindi nagyeyelo tulad ng shed o garahe.

### Pagpili ng Halaman

- Halos lahat ng maaaring itanim sa lupa ay puwedeng itanim sa lalagyan. Kasama dito ang maliliit na puno, palumpong, rosas, baging, annuals, at perennials, basta’t tama ang laki ng lalagyan.
- Kapag bumubuo ng lalagyan, isaalang-alang ang magkakaibang taas ng halaman, iba’t ibang anyo ng dahon, at kumbinasyon o pagkontra ng kulay ng bulaklak at/o dahon.
- Ang ganda ay depende sa panlasa ng bawat isa. Piliin ang gusto mo.
- Sa pangkalahatan:
  - Magtanim ng annuals ng maramihan para malakas ang dating.
  - Bigyan ng sapat na espasyo ang gulay para lumawak.
  - Siguraduhing may sapat na lugar ang puno at palumpong para sa ugat.
- Planuhin ang pagre-repot ng mga matagalang tanim tulad ng puno at palumpong tuwing 2 o 3 taon at putulan ang ugat kung kinakailangan. Maaaring gawin ito sa dalawang paraan:
  1. Putulin ang ilang pulgada ng ugat, pagkatapos ibalik sa dating lalagyan, at lagyan ng bagong potting mix ang natirang espasyo.
  2. Ilipat ang halaman sa lalagyan na mas malaki ng ilang pulgada kaysa dati, at punuin ng bagong potting mix ang espasyo.

### Mga Sanggunian

- Tumawag sa Home Horticulture Helpline:
  - 503-655-8631 (Clackamas County)
  - 503-821-1150 (Washington County)
  - 503-445-4608 (Multnomah County)
- [Container Planting Video](https://www.youtube.com/watch?v=wHnYV-kgJ0c)
- Para sa iba pang 10-Minute University™ handouts at videos, bisitahin ang [www.cmastergardeners.org](http://www.cmastergardeners.org)
